#### Toelichting juridische regel en regeltekst

De begrippen Juridische regel en Regeltekst moeten in onderlinge samenhang
worden gedefinieerd.

*Definities*

Een *Regeltekst* is in STOP/TPOD de term voor de kleinste zelfstandig
identificeerbare eenheid van (een of meer) bij elkaar horende Juridische regels
in een tekst met Artikelstructuur, te weten een artikel of een lid.

Een *juridische regel* is de beschrijving van een regel met juridische
werkingskracht en is een conceptuele constructie die noodzakelijk is om
verschillende onderdelen van een Regeltekst een eigen Locatie te kunnen geven.

*Toepassing*

STOP structureert een tekst met Artikelstructuur aan de hand van opeenvolgende
regelteksten (artikelen en leden). Zo ontstaat een hiërarchisch model van de
tekst dat in STOP als basis dient voor het uitwisselen van teksten.

De Regeltekst is concreet in een tekst aan te wijzen. Aan (delen van een)
Regeltekst kunnen annotaties gekoppeld worden. 

Regeltekst bevat altijd ten minste één Juridische regel; wanneer dat gewenst is
kan Regeltekst meerdere Juridische regels bevatten. In een Regeltekst met
meerdere Juridische regels zijn de individuele Juridische regels minder
makkelijk als zelfstandige eenheden te identificeren. Bij bevraging in
bijvoorbeeld DSO-LV zal altijd de volledige Regeltekst als resultaat worden
weergegeven en niet de individuele Juridische regel.

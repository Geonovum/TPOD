#### Tekststructuur omgevingsverordening

Om de provincie de mogelijkheid te bieden de omgevingsverordening naar eigen
inzicht in te delen wordt er slechts een zeer beperkte vorm van
standaardinhoudsopgave voorgeschreven.

De enige verplichting is dat iedere omgevingsverordening een eerste hoofdstuk
heeft met het opschrift 'Algemene bepalingen'.

Uitgangspunt is dat in hoofdstuk 1 'Algemene bepalingen' alleen algemene
bepalingen worden opgenomen waarvan het werkingsgebied het hele werkingsgebied
van de omgevingsverordening is.

Doel van dit uitgangspunt is tweeledig. Enerzijds wordt het gehanteerd om ervoor
te zorgen dat een gebruiker alle regels die op een locatie gelden gepresenteerd
krijgt. Anderzijds voorkomt dit uitgangspunt dat een gebruiker die de regels die
voor een bepaalde locatie gelden wil raadplegen ook allerlei regels te zien
krijgt die daar niet van toepassing zijn, alleen omdat ze als algemene bepaling
zijn geformuleerd zonder er een specifiek werkingsgebied aan te koppelen. In
hoofdstuk 1 'Algemene bepalingen' komt verplicht een artikel Begripsbepalingen
en facultatief een artikel Meet- en rekenbepalingen voor.

Het Interprovinciaal Overleg (IPO) heeft een handreiking omgevingsverordening
2.0 opgesteld. Deze geldt als handvat voor de provincies. Hierin wordt een keur
van wettelijke verplichtingen en mogelijkheden tot opbouw in beeld gebracht en
toegelicht. Waar mogelijk zijn ook voorbeelden gegeven.
*https://ipo.nl/index.php/download_file/force/4918/172/*

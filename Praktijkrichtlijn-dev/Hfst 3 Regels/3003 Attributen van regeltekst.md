#### Attributen van regeltekst

Aan een regeltekst moet dus een werkingsgebied gekoppeld worden en de regeltekst
kan ook geannoteerd worden. Daarnaast heeft regeltekst een aantal attributen die
zijn afgeleid van de juridische regel. Dit zijn de attributen regelkwalificatie,
thema en onderwerp.

De attributen thema en onderwerp zijn optioneel en mogen zo vaak voorkomen als
gewenst. Deze attributen geven aan wat het thema en/of onderwerp is van de
juridische regels. Binnen een regeltekst mogen juridische regels voorkomen met
meerdere thema’s en/of onderwerpen. Meer informatie over de attributen thema en
onderwerp vind je in paragraaf 6.4.2.3 en 6.4.2.4 van de TPOD.

Met het attribuut regelkwalificatie wordt vastgelegd tot welke soort regel de
juridische regel behoort en voor wie de regel bedoeld is. De regelkwalificatie
zegt iets over de regel en niet over het inhoudelijke aspect waar de regel over
gaat. Er wordt een onderscheid gemaakt tussen instructieregels,
omgevingswaarderegels en regels voor iedereen.

-   Instructieregels: regels die alleen voor andere overheden zijn bedoeld;

-   Omgevingswaarderegels: regels die op zichzelf alleen werking hebben voor de
    bestuursorganen van het bevoegd gezag dat de omgevingswaarde heeft
    vastgesteld;

-   Regels voor iedereen: regels die voor iedereen van belang zijn.

Een regeltekst mag maar één regelkwalificatie hebben. Dat betekent concreet dat
alle juridische regels binnen één regeltekst dezelfde regelkwalificatie moeten
hebben. Bij de inhoudelijke opstelling van een regeltekst moet hier rekening mee
gehouden worden.

Meer informatie over de attributen van juridische regels en regeltekst vind je
in paragraaf 6.4.1 en 6.4.2 van de TPOD.

Meer informatie over het attribuut regelkwalificatie vind je in paragraaf 6.4.3
van de TPOD.

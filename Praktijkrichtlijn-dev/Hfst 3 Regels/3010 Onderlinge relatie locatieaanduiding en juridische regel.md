#### Onderlinge relatie locatieaanduiding en juridische regel

Juridische regels gelden voor een bepaalde specifieke locatie(s) in de fysieke
leefomgeving, of voor een heel grondgebied van een bevoegd gezag. De juridische
regels verwijzen naar deze locaties (=geometrische afbakening). We noemen deze
verwijzing de locatieaanduiding.

Inhoudelijke annotaties zoals activiteit, beperkingengebied, functie,
omgevingsnorm en omgevingswaarde kunnen onderdeel zijn van een juridische regel.
Ook de toewijzing van een locatie aan deze inhoudelijke annotaties noemen we de
locatieaanduiding.

De toewijzing van een locatie aan een activiteit, beperkingengebied, functie,
omgevingsnorm en/of omgevingswaarde heeft een sterke relatie met de
locatieaanduiding van de juridische regel die het werkingsgebied definieert. In
principe geldt dat de locatie van een inhoudelijke annotatie gelijk moet zijn
aan de locatieaanduiding van de regel, en gelegen moet zijn binnen het
werkingsgebied van de regeltekst waarin de juridische regel is opgenomen.

Informatiekundig worden juridische regel en locatie als twee aparte objecten
gezien. Dit maakt het mogelijk om dezelfde locatie te gebruiken in verschillende
regels en in bijvoorbeeld verschillende activiteiten, mits bewust dezelfde
locatie wordt bedoeld. Als de locatie wijzigt, bijvoorbeeld als de geometrie
verandert of een nieuw gebied wordt toegevoegd, dan wijzigt de juridische regel
op zichzelf zelf niet. De juridische regel bevat immers alleen een verwijzing
naar een locatie. Wanneer deze twee objecten in samenhang met elkaar wijzigen,
wijzigt de locatie uiteraard wel.

Het is ook mogelijk om juist aparte locaties te gebruiken die een gelijke
geometrische afbakening kennen. Dit kan nodig zijn wanneer de geometrische
afbakening van een juridische regel juist niet mee mag veranderen als de locatie
hiervan moet wijzigen vanuit een andere juridische regel.

Zo kunnen er bijvoorbeeld vijf verschillende juridische regels tegelijkertijd
geldig zijn, op evenzoveel geometrisch afgebakende locaties, waarbij de locaties
exact dezelfde geometrie hebben en geïnspireerd zijn op exact dezelfde fysieke
locatie. Toch is er dan juridisch gezien sprake van vijf verschillende locaties.
#### Aanleverkoppelvlak

De LVBB heeft een Aanleverkoppelvlak dat diensten levert aan de (software van)
overheden om officiële publicaties correct te kunnen aanleveren. De LVBB en de
op de LVBB aangesloten systemen verzorgen verdere verspreiding van de officiële
publicaties en geconsolideerde regelingen. Het Register Omgevingsdocumenten
(ROD) is een van de systemen die in LVBB participeert en die de verspreiding
naar het Digitaal Stelsel Omgevingswet (DSO) faciliteert.

Het betreft de interactie tussen software van bevoegd gezagen (of hun
vertegenwoordigers) en de LVBB voor de aanlevering van officiële
overheidspublicaties en voor terugmeldingen van bekendmakingen.

Via dit koppelvlak worden ook (besluiten en kennisgevingen over)
omgevingsdocumenten aangeleverd, maar het koppelvlak is ook bedoeld voor
officiële publicaties uit andere domeinen.

Uitgangspunten:

-   De LVBB is géén samenwerkingsruimte. Een besluit of versie van een regeling
    is pas beschikbaar via de synchronisatie service na bekendmaking van het
    besluit.

-   Uitgangspunt bij de STOP standaard is dat elk softwareproduct dat de
    standaard implementeert hetzelfde beeld van een besluit of regeling geeft.
    Er is daarom geen processtap tussen het versturen van het besluit ter
    acceptatie en de daadwerkelijke bekendmaking om te verifiëren dat de inhoud
    en verbeelding van een besluit (die ook voor de bekendmaking gebruikt wordt)
    conform het opgestuurde besluit is.

-   De LVBB past de verbeeldingstandaard toe om een onveranderlijke weergave te
    maken van een bekendmaking die voldoet aan strenge eisen van
    onveranderlijkheid en duurzaamheid. Deze weergave dient om te borgen dat ook
    in de verre toekomst na te gaan is wat besloten is door het bevoegd gezag en
    vult daarmee een juridische eis in. De software van het bevoegd gezag hoeft
    daar geen aparte actie voor te ondernemen

Naast het publiceren van officiële publicaties zal het ook mogelijk zijn om
wijzigingen aan te brengen aan een geconsolideerde regeling zonder een besluit
te hoeven nemen, en dus zonder de noodzaak tot bekendmaken. Het gaat dan
bijvoorbeeld om wijzigingen of toevoeging van annotaties die niet in de
verbeelding van een besluit terugkomen, of om het doorgeven van een rechterlijke
beslissing. De verwachting is dat deze wijzigingen – behoudens bekendmaking –
hetzelfde proces zullen volgen als een besluit.

De LVBB communiceert met software van een organisatie die gemachtigd is om
namens het bevoegd gezag besluiten ter validatie/bekendmaking aan te bieden. Dit
ondersteunt scenario’s waar het bevoegd gezag niet zelf de besluiten instuurt
(of opstelt), maar dat door een andere organisatie laat doen. Gemeenten die
samenwerken kunnen dan een gezamenlijke dienst hebben die de besluiten voor alle
gemeenten verwerkt, bijvoorbeeld een Regionale Uitvoeringsdienst (RUD).

De LVBB gaat er vooralsnog van uit dat de organisatie die besluiten namens een
bevoegd gezag mag aanleveren, ook alle besluiten van dat bevoegd gezag mag
aanleveren.

De LVBB heeft geen mogelijkheid om onderscheid in autorisatie te maken tussen
organisaties (bijvoorbeeld een dienst die alleen omgevingsdocumenten mag
aanleveren en een andere dienst alleen verkeersbesluiten).

Een gedetailleerde beschrijving van dit proces is opgenomen in de documentatie
van het Aanleverkoppelvlak van de LVBB. 

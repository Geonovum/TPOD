Conformiteitsregels
-------------------

De STOP/TP standaard beschrijft conformiteitsregels waaraan software moet
voldoen die gebruikt maakt van de STOP/TP standaard. Dat kunnen regels zijn die
gaan over het gedrag van de software, of over de informatie die in de software
ontstaat. Het kunnen ook regels zijn die eisen stellen aan de uitgewisselde
informatie, zowel over de informatie zelf als over hoe de informatie gerelateerd
is aan andere (eerder gepubliceerde) informatie.

Conformiteitsregels zijn juridisch/praktisch van aard. Ze kunnen voortkomen uit
eisen die wet- en regelgeving stelt. Ze kunnen afspraken vastleggen die binnen
en tussen de regelgevers gemaakt zijn hoe e.e.a. moet worden gespecificeerd. Ze
kunnen ook voortkomen uit functionele of technische eisen die de LVBB of DSO-LV
stelt.

Voorbeelden van conformiteitsregels zijn:

1.  Aanleverende software dient, in aanvulling op eventuele archiveringseisen,
    vanaf het moment van aanbieden van een besluit ter vaststelling tot het
    ontvangen van een bevestiging dat de bekendmaking correct is verlopen, een
    aantoonbaar ongewijzigde versie van de bijgevoegde informatieobjecten te
    bewaren. Die versie moet op verzoek van de (beheerder van) de LVBB
    uitgeleverd kunnen worden. (Voorbeeld van een conformiteitsregel die gedrag
    van software beschrijft) .

2.  De presentatiestandaard moet gebruikt worden voor het weergeven van teksten
    en geoinformatie in juridische (besluitvormings-)processen. (Juridische eis
    en gebaseerd op afspraken over de minimale eisen aan de presentatie)

3.  Als voor een type besluit/regeling is afgesproken dat het geïntegreerde
    proces van bekendmaken en consolideren gebruikt wordt, dan dienen alle
    besluiten die een dergelijke regeling instellen of wijzigen van dit
    mechanisme gebruik te maken. (Uitwerking van een wettelijke eis c.q.
    afspraken tussen overheden.)

4.  Een besluit dat gebruik maakt van het geïntegreerde proces van bekendmaken
    en consolideren:

    1.  Bevat beschrijvingen van gewijzigde versies van de regelingen. Die
        versies moeten gebaseerd zijn op eerdere versies die voor het
        ontvangende systeem beschikbaar zijn.

    2.  Een definitief besluit dat volgt op een ontwerpbesluit bevat nieuwe
        versie(s) van de regeling gebaseerd op dezelfde eerdere versie als het
        ontwerpbesluit of een geactualiseerde versie daarvan. Het definitieve
        besluit beschrijft dus niet de wijzigingen ten opzichte van het
        ontwerpbesluit maar ten opzichte van een versie resulterend uit een
        ander definitief besluit. (Eisen aan relaties tussen juridische
        documenten)

5.  Elke regeltekst heeft een werkingsgebied; als dit niet is opgegeven is het
    gelijk aan het ambtsgebied van het BG. (Afspraak over omgang met ontbrekende
    informatie)

6.  Als een waarde uit een (open) waardelijst gebruikt wordt in annotaties dan
    moet die waarde gedefinieerd zijn. (Eis van LVBB en DSO-LV)

7.  De codering van de geometrieën moet voldoen aan een subset van
    internationale standaarden, namelijk: … (Technische eis van LVBB en DSO-LV)

#### Categorisatie van validatie- en conformiteitsregels 

Validatie- en conformiteitsregels kunnen worden geclassificeerd als: 

-   *Technisch*: de verwerking is technisch niet mogelijk wanneer niet wordt
    voldaan aan de regels. Een validatie toetst het besluit/de regeling aan de
    technische validatie- en conformiteitsregels. Niet voldoen resulteert in een
    foutmelding; het document landt niet in het desbetreffende systeem.
    Bijvoorbeeld als de XML van het besluit niet aan het IMOP-schema voldoet,
    als een informatieobject niet-ondersteunde geometrieën bevat, of als
    metadata ontbreekt. 

-   *Functioneel*: de verwerking is technisch mogelijk, maar de functionaliteit
    zal niet gerealiseerd kunnen worden, wanneer niet wordt voldaan. Een
    validatie toetst het besluit/de regeling aan de functionele validatie- en
    conformiteitsregels. Niet voldoen resulteert in een waarschuwing; het
    document landt wel in het desbetreffende systeem. Bijvoorbeeld als een
    kaartviewer is gedefinieerd dat informatie nodig heeft die niet is
    meegeleverd. Of er blijkt dat twee besluiten geen (of onvoldoende) rekening
    met elkaar houden waardoor de geconsolideerde regeling zonder extra
    informatie niet gemaakt kan worden. 

-   *Richtlijn*: richtlijnen kunnen niet gevalideerd worden. Als aan een
    validatie- en conformiteitsregel in de vorm van een richtlijn niet is
    voldaan, heeft dat geen effect in het publicatie- of consolidatieproces. De
    LVBB en achterliggende systemen (zoals DSO-LV) zullen het accepteren en
    zullen goed blijven werken. Voorbeelden zijn een voorschrift hoe op een
    duidelijke manier in de tekst aangegeven kan worden wat de inhoud van een
    informatieobject is, of afspraken over de standaardinhoud van een hoofdstuk,
    zoals begrippen. 
